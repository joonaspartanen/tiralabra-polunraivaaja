# Viikkoraportti 1

Tällä viikolla olen tutustunut kurssisivun materiaaleihin ja suunnitellut työn aihetta. Loin myös projektille pohjan sekä alustavan määrittelydokumentin ja vein ne versionhallintaan.

Oma tilanteeni on sellainen, että haluaisin suorittaa kurssin kunnolla ja hyvällä arvosanalla, mutta toisaalta teen opintoja päivätyön ohessa, joten aikaa ei ole aina käytettävissä loputtoman paljon.

Kovin kunnianhimoisten ja mielikuvituksellisten aiheiden sijaan olenkin päätymässä varsin selkeään (ja varmasti useaan kertaan toteutettuun!) aiheeseen eli eri reitinhakualgoritmien vertailuun.

Toisaalta kartat, niiden ohjelmallinen käsittely ja reitinhaku kiinnostavat minua paljon, joten aihe tuntuu innostavalta.

Kirjoitin määrittelydokumenttiin, että vertailisin ohjelmassani ainakin BFS-, A\*- ja JPS-algoritmeja. Pohdin ensin, riittääkö tämä tarpeeksi laajaan kurssisuoritukseen, mutta kurssin FAQ:sta löytyikin vastaus tähän.

Tutustuin tällä viikolla pinnallisesti näihin algoritmeihin ja etsin tietoa muistakin reitinhakualgoritmeista. Seuraavaksi tarkoituksena olisi perehtyä valittuihin algoritmeihin tarkemmin, jotta todella ymmärtäisin niiden toimintaa ja osaisin lähteä toteuttamaan niitä.

Lisäksi aion selvittää, minkälaista karttadataa sovelluksessa kannattaisi käyttää. Siis: mistä saan karttoja, missä muodossa ne ovat, kuinka luen ne ohjelmassani ja kuinka muokkaan ne algoritmitoteutukseni ymmärtämään muotoon.

Olen muissa yhteyksissä ollut tekemisissä GeoJSON-karttojen kanssa ja olisikin hienoa tehdä ohjelma, joka etsii reittejä oikeasti käyttökelpoisella kartalla, mutta luultavasti ainakin aloitan jostain yksinkertaisemmasta karttaformaatista.

Viikolla käytetty tuntimäärä: 10 h
